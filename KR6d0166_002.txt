#-*- mode: mandoku-view; -*-
#+DATE: 2015-08-30 19:51:14.561552
#+TITLE: 四教義
#+PROPERTY: CBETA_ID T46n1929
#+PROPERTY: ID KR6d0166
#+PROPERTY: SOURCE Taisho Tripitaka Vol. 46, No. 1929
#+PROPERTY: VOL 46
#+PROPERTY: BASEEDITION T
#+PROPERTY: WITNESS T@JIA
#+PROPERTY: LASTPB <pb:KR6d0166_T_002-0725b> ¶¶¶¶¶¶¶¶
#+PROPERTY: JUAN 2
¶
¶
四教義卷第二¶
¶
天台山修禪寺智顗禪師撰¶

第二辯所詮者。夫教是能詮理是¶
所詮。故因理設教顯理。即理非教即¶
教非理離理無教離教無理。故思益經云。菩¶
提之中無文字。文字之中亦無菩提。離菩提¶
無文字。離文字無菩提。以離菩提無文字。故¶
約理而施教。離文字無菩提。故即教¶
能顯理。是則教為能詮理為所詮。意在於此。¶
所言理者。即是諦也。今約諦明理¶
起教。教能詮理。教是能詮理是所詮。今明¶
詮義略為四意。一約四諦之理以明所詮。¶
二約三諦之理以明所詮。三約二諦之理以¶
明所詮。四約一諦之理以明所詮也。一約¶
四諦明所詮者。即為三一明所詮四諦之¶
理。二明能詮之教。三明約經論。一明所詮¶
四諦之理者。有四種四諦。一生滅四諦。二¶
無生四諦。三無量四諦。四無作四諦。問
<pb:KR6d0166_T_002-0725c>¶
曰何處經論出此四種四諦。答曰若散論諸¶
經赴緣處處有此文義。但不聚在一處¶
。大涅槃經明慧聖行。欲為五味譬本。是¶
以次第分別。明此四種四諦。勝鬘亦有四種¶
四諦之文。所謂有作四諦。有量四諦。無作四¶
諦。無量四諦。但涅槃勝鬘明無量四諦。詮次¶
不同義意少異。問曰前明生滅四諦。是三藏¶
教半字之義。此事可然。次明無生無量無作云何¶
分別。答曰若作滿字明義。三種四諦同是滿¶
教。不須分別。若五味明義。三種四諦義則¶
不同。無生四諦。此雖大乘猶通二乘。無量四¶
諦但是菩薩所行之道。無作四實諦乃是¶
佛之境界。此為異也。一明約生滅四諦之理。¶
明所詮者。即是因緣生滅次明諦理。故法華¶
云。昔於波羅奈轉四諦法輪。分別說諸¶
法五眾之生滅。生滅即是起作。故勝鬘經明¶
有作四諦也。所言四諦。一苦二集¶
三滅四道所言苦者。逼切為¶
義。無常三相逼切色心。故名為苦。審實不虛¶
名之為諦。所言集者。招聚為義。煩惱業合。¶
能招聚生死苦果。故名為集。審實不虛¶
為諦。所言滅者。滅無為義。無有子果二縛。¶
故名為滅。審實不虛為諦。所言道者。¶
能通為義。戒定智慧能通至涅槃。故名為道。¶
審實不虛目之為諦。此是生滅四諦。故涅槃¶
云。聲聞有苦有苦諦。有集有集諦。有滅¶
有滅諦。有道有道諦也。問曰滅道聖人行¶
因得果。可言審實。苦集虛妄何名審實。答曰
<pb:KR6d0166_T_002-0726a>¶
凡夫虛妄因果。虛妄非不虛妄。是則¶
有漏無漏因果。皆悉審實不可混濫。故遺教¶
經云。日可令冷月可令熱。佛說四諦不¶
可令異釋。此生滅四諦義。備如數人成論分¶
別。今不具明。二明無生四諦者。如思益¶
云。知苦無生名苦聖諦。知集無和合相名集¶
聖諦。以不二相觀名道聖諦。法本不生今則¶
無滅。是滅聖諦。是則苦集滅道四法。名字¶
事相是同而諦義有異。前以生滅之理為諦。¶
今明不生不滅真空之理為諦。亦名四真諦¶
也。故涅槃云。菩薩解苦無苦。是故無苦¶
而有真諦。解集無集。是故無集而有真諦。有¶
滅有真故名四真諦。三乘共¶
觀得第一義。證二種涅槃。亦是勝鬘經明有¶
量四諦也。問曰若是三乘通學涅槃。何故解¶
滅明常樂我淨耶。答曰若方等般若所明。¶
無生真諦三乘共見。而二乘通教菩薩。不見¶
佛性。不明滅諦是常住也。至大涅槃。為三¶
乘人同說佛性。故無生四真諦通別圓。故¶
明滅諦四德。異於方等大品。意在於此也。三¶
明無量四聖諦者。如大涅槃說。知諸陰¶
苦名為苦諦。分別諸陰有無量相悉是苦。¶
是名無量苦諦。無量集滅道。至下自當具出¶
經文。如是四諦之理。涅槃云悉非聲聞¶
緣覺所知。皆是別教所詮文理也。問¶
曰此無量四聖諦。是何等四諦無量耶。答曰¶
今明四教所詮。菩薩學道種智。並得論無量四¶
諦。但此無量四諦的屬別教也。問曰若爾涅¶
槃明四諦無量相。何得定知是別教所詮
<pb:KR6d0166_T_002-0726b>¶
無量四諦耶。答曰若不明佛性而說無量。即¶
是前二教所詮無量也。若明佛性說無量¶
者。則任運自成後兩教所明無量也。若¶
圓教亦名無量四聖諦者。即是無作實諦¶
之異名也。四明無作四諦者。如涅槃明。¶
約一實諦而辨四諦。即是無作四實。明¶
四實不作四故名無作。觀四則得實故名四¶
實諦也。涅槃云。所言苦者為無常相。是¶
可斷相。是為實諦如來之性。非苦非無常非¶
可斷相。是故為實。虛空佛性亦復如是。無作¶
集滅道諦在下當具引經涅槃此文即無作¶
實諦之明說也。若能依經。解此四諦即¶
一實。是為圓教所詮之理。勝鬘經明無作¶
四諦。無一實結成。涅槃不云無作。皆用¶
一實結成四諦。義既相關。今合兩經立名。故¶
言無作四諦也。問曰勝鬘云。明無量四¶
聖諦無作四聖諦。涅槃亦有是說。二處¶
經文為同為異。答曰有無量四聖諦。雖依¶
藏識非無作。若無量四聖諦。亦依藏識即¶
是無作。所以者何。若約無明恒沙四法事¶
數論無量。即是別教所詮無量非無作。若約¶
法性明四諦無量。即圓教所詮無量。無量¶
即無作也涅槃答迦葉。明無量四諦。¶
正約教數無量。此別教所詮也。若答文殊明¶
四諦。即是明無作四實諦。勝鬘明二¶
種四諦。一異未可判定別。問曰勝鬘明無量四¶
諦。何故在無作四諦後。答曰勝鬘云。依¶
無作說無量。但依義有三種。一依果說因。¶
無量即是無作之因也。二明依理說義。無
<pb:KR6d0166_T_002-0726c>¶
作之理不可思量無量也。三依體說用。¶
無量即是無作之數量也。若解此三義。次無¶
作後說無量四諦。不足致疑也。問曰無生無¶
作何異。真之與實何異。答曰若覈名詮義。¶
一往難者。恒強取意通釋佛意。不無名有所¶
主。二明能詮之教者。即是四教能詮四種四¶
諦之理。即為四意。一初三藏教。詮生滅四諦¶
之理。但生滅四諦之理。即是涅槃經明生生¶
之義。生生既不可說。云何說三藏教能詮此¶
理。涅槃經云有因緣時。亦可得說即是¶
四悉檀善巧故能詮也。若是世界對治為人。¶
用此三悉檀說生滅四諦。此約隨情辨能詮。¶
用第一義悉檀。說生滅四諦。即是約隨智辨¶
能詮也。若無情智之機則不可說。此二¶
機發。則可以方便赴機善巧說生滅四諦。故¶
法華經云。諸法寂滅相不可以言宣。以方便¶
力故為五比丘說。是名轉法輪。便有涅槃音¶
及以阿羅漢也。二明通教詮無生四真諦¶
之理。無生四諦即是大涅槃。明不生¶
生義。不生既不可說。云何說通教能詮¶
此理。又涅槃云。有因緣故亦可得說。即¶
是用四悉檀因緣說也。若世界為人對治三¶
悉檀。故說無生四諦。此約隨情辨能詮也。若¶
用第一義悉檀說無生四諦。即是約隨智辨¶
能詮也。若無情智之機則不可說。此機若發¶
則以方便赴機若巧。而說三乘。向道之人聞¶
說。即入見第一義諦無言說道。斷見思煩惱¶
也。三明別教能詮無量四諦之理。無量四諦¶
即是涅槃明不生生義。不生生
<pb:KR6d0166_T_002-0727a>¶
既不可說。云何說別教能詮此理。又涅槃¶
云。有因緣故亦可得說。即用四悉檀因緣說¶
也。若用世界為人對治。善巧方¶
便而說無量四諦。即是隨情辨能詮也。若¶
用第一義悉檀。即是隨智辨能詮。若¶
無情智二機。則不可說。此二機發則¶
可以方便赴機。而說別教。菩薩聞說即入¶
十行迴向登初地也。四次明用圓教。詮¶
無作四諦之理。無作四諦之理。即是大涅¶
槃。明不生不生義。不生不生既不可說。云¶
何圓教能詮此理。又涅槃經明。有因緣¶
故亦可得說。即是用四悉檀因緣說也。若¶
世界為人對治三悉檀。說無作四實諦乃¶
得隨情辨能詮耳。若用第一義悉檀。說無作¶
四實諦。即是隨智辨能詮也。若無情智之¶
機。即不可說。此二機發則可說也。利¶
根大士聞說。即開佛知見。見佛性理住大¶
涅槃也。三明對治經論者。即為二意。一對¶
經二對論。一對經者。若華嚴經用別圓兩¶
教詮無量四諦無作四諦之理。小乘三藏漸¶
教之初。但詮生滅四諦之理。大集方等及此¶
經。用四教詮四種四諦之理。摩訶般若用三¶
教。詮三種四諦之理。法華但用一教詮無作¶
四實諦理。大涅槃通用四教詮四種四諦之¶
理。事如前引涅槃文。即其義也。二明對¶
論者。別通經論類經可知。若通申經論。如¶
中論破一切內外顛倒執諍。外人問曰。¶
若一切世間皆空無所有者。即應無生無滅。
<pb:KR6d0166_T_002-0727b>¶
以無生滅故則無四諦四沙門果三寶。若¶
受空法有如此等過。論主答曰。汝今實不¶
知空因緣。諸佛依二諦為眾生說法。若¶
不知二諦則不知真佛法。以有空義故¶
則一切法得成。若無空義一切則¶
不成。一切法成者。有四諦四沙門果三寶也。¶
今釋此語論主破執見既盡。明有四諦四沙¶
門果三寶者。即是摩訶衍中三種四諦。三¶
種四沙門果。三種三寶也。問曰云何得知。答¶
曰論主說偈故知有偈云。因緣所生法。我¶
說即是空。此偈申通教大乘無生四諦四¶
沙門果三寶也。偈云。亦為是假名。即是申¶
別教大乘。詮無量四聖諦四沙門果三寶也。¶
偈云。亦是中道義。即是通圓教大乘。詮無¶
作四實諦四沙門果三寶也。破申之意。大乘¶
三教亦用一偈。作論之巧妙在於此。次後¶
說兩品。初品云。問曰已知摩訶衍入第一義。¶
今欲聞聲聞法入第一義。論主具明生¶
滅十二因緣。破六十二見入第一義。即是為¶
鈍根聲聞弟子。說因緣生滅。因緣即是生滅¶
四諦四沙門果三寶也。中論前申摩訶衍通¶
別圓三教。三種四諦四沙門果三寶。後兩品¶
申三藏生滅四諦四沙門果三寶者。以後世¶
人根轉鈍應須還用此教。是則中論文略而¶
義富。申佛教既明。於四諦之理已顯。故¶
言有四諦也乃是如意珠論。非水精珠論¶
也。若不解此義。單複織假恐唐棄功夫。四¶
假通佛大小乘經。意終難見也。第二約三諦
<pb:KR6d0166_T_002-0727c>¶
明四教所詮之理者。即為三意。一明三諦所¶
詮之理。二明能詮四教。三約經論。一明三¶
諦所詮理者。三諦名義具出瓔珞仁王經。¶
一者有諦。二者無諦。三者中道第一義諦。所¶
言有諦者。二十五有世間眾生。妄情所見名¶
之為有。如彼情見審實不虛名之為諦。故言¶
有諦。亦名俗諦亦名世諦者。如涅槃云。如¶
世人之所見者名為世諦。二無諦者。三乘出¶
世之人所見真空。無名無相故名為無。審實¶
不虛目之為諦。故言無諦。亦名真諦亦名第¶
一義諦。故涅槃云。如出世人之見。故¶
名為第一義諦。三中道第一義諦者。遮二邊¶
故說名中道。言遮二者。遮凡夫異見有¶
邊。遮二乘所見無名相空邊。遮俗諦真¶
諦之二邊。遮世諦第一義諦之二邊。遮如此¶
等之二邊。名為不二。不二之理目之為中。此¶
理虛通無壅名之為道。最上無過故稱第一¶
。深有所以目之為義。諸佛菩薩之所證見。¶
審實不虛。謂之為諦。故言中道第一義諦。亦¶
名一實諦。亦名虛空佛性法界如¶
來藏也。故涅槃云。凡夫著有。二乘¶
著無。菩薩之法不有不無。即是三諦之¶
理不同之義。此理並為四教所詮。故約三諦¶
之理明所詮也。問曰所言三諦之理為是隨¶
情。為是隨智之理。答曰今一家明義¶
所辨諦理。有三種不同。一者隨情。二者隨情¶
智。三者隨智。此義別當料簡。今且用一途。依¶
涅槃判三諦之理也。是則一是隨情之理。二
<pb:KR6d0166_T_002-0728a>¶
是隨智之理。¶
。又云。二是¶
隨情之理。一是隨智之理。情智合說以為三¶
諦之理也。二明能詮之四教三諦理¶
者。即為四。一三藏教。但詮二諦之理。所¶
以稟教之流。不聞佛性常住涅槃。三乘猶在¶
灰斷之果也。二通教亦但詮二諦之理。所以¶
稟教之流。亦不聞佛性常住涅槃。三乘猶在¶
灰斷之果也。三別教別詮三諦之理。所以稟¶
教之流。三十心但成二觀二智之方便道。登¶
地方乃見性入流也。四圓教證一諦之理¶
。是故稟教之流。初心即開佛知見。自¶
然深入薩婆若海也。三明對經論。華嚴但¶
假名俗諦中道。或云。華嚴教詮別相三諦¶
一心三諦。三藏漸教詮真俗二諦。方等大乘¶
之教詮三諦。一往同華嚴。摩訶般若亦具詮¶
三諦。一往同華嚴。法華但詮一心三諦。涅¶
槃備詮三諦。一往亦同華嚴也。諸論隨經類¶
之可知。中論云。因緣所生法。我說即是¶
空。此即詮真諦。亦為是假名。即詮俗諦也。¶
亦是中道義。即詮中道第一義諦也。此偈即¶
是申摩訶衍詮三諦之理。若下兩品明聲聞。¶
雖入第一義。此即是別申三藏教。詮二諦之¶
理也。第三明約二諦明所詮者。亦為三意。¶
一正明所詮之理。二明能詮之教。三約經論。¶
一明所詮之理者。即是二諦之理也。二諦有¶
二種。一者理外二諦。二者理內二諦。若真¶
諦非佛性。即是理外之二諦。真即佛¶
性即是理內之二諦也。一理外二諦有二種。
<pb:KR6d0166_T_002-0728b>¶
一者不即之二諦。生滅二諦也。二者相即¶
之二諦。無生二諦也。故大品云。即色是¶
空非色滅空。色滅方空是不即之二諦。即色¶
是空相即之二諦也。二明理內二諦。亦有二¶
種。一不即之二諦。二相即之二諦。不即¶
之二諦。是無量二諦也。故涅槃云。分別¶
世諦。有無量相。第一義有無量相。非¶
諸聲聞緣覺所知也。二相即之二諦。無¶
作之二諦也。無作苦集滅道名為世諦。即二¶
實諦故名第一義。二明能詮之四教者。若¶
三藏教。詮於理外不即之二諦。若通教詮於¶
理外相即之二諦。別教詮於理內不即之二¶
諦。圓教詮於理內相即之二諦也。三對經論¶
文。華嚴詮理內二種二諦。三藏教詮理¶
外不即之二諦。方等大集詮理內理外四種¶
二諦。摩訶般若詮理外相即二諦。理內二種¶
二諦。法華但詮理內相即之二諦。涅槃¶
經通詮理內理外四種二諦。諸論通經類之¶
可解。中論云。因緣所生法。我說即是空。¶
此申理外相即之二諦。亦為假名。亦是中¶
道義。此申理內不相即相即之二諦。後兩¶
品明聲聞入第一義。即是申三藏教理外不¶
相即之二諦也。第四明一諦之理辨所詮者。¶
亦為三意。一者正明所詮之理。二明能詮之¶
教。三約經論。一明所詮之理者。即是一諦¶
之理也。何等名為一諦。諦名審實。審實之法¶
即是不二。豈有三諦二諦。皆名審實。今明¶
真俗說為諦者。但是方便實非諦也。故涅槃¶
云。所言二諦者。其實是一。如來方便
<pb:KR6d0166_T_002-0728c>¶
為化眾生。故說為二。譬如日月不轉醉人見¶
轉。當知唯有不轉之日。不醉之人同見。豈別¶
有迴轉之日。若實有轉日者。不醉之人亦應¶
並見也。一諦如真日。二諦如轉日。真日審¶
實可名一諦。轉日不實何有二諦。方便說二。¶
實義不成故非諦也。今以此一實為所¶
詮之理也。二明能詮之教者。若三藏教通教。¶
正是煩惱惡酒未吐。唯詮轉日說有二諦。不¶
能證一實諦也。若別教詮一實諦。如醉轉¶
日。圓教詮一實諦。轉日即不轉日也。三對¶
經論者。若華嚴教詮一實諦。帶理內世諦不¶
即之方便。三藏教一向不詮一實諦也。若¶
方等教。詮一實諦同華嚴。有偏真會一實諦¶
之方便。摩訶般若教詮一實諦亦同華嚴。亦¶
帶偏真會實諦之方便。故無量義經云。佛¶
成道已來。四十餘年未顯真實。今謂何有不¶
說實諦。但或時赴緣。開二諦三諦不即一諦¶
之方便所覆。法華教詮一實諦。無復不即¶
之方便。但詮一切即一實諦也。故法華¶
說。二萬日月燈明佛。皆云諸法實相義已為¶
汝等說。今佛放光明助發實相義。諸佛法久¶
後要當說真實。正直捨方便但說無上道。若¶
涅槃經同方等。通釋入佛性為異。諸論隨經¶
類之可解。如中論云。亦名中道義。此即¶
是申一實諦之教也。故青目釋云。遮二邊故¶
名為中道。即是遮因緣空邊假邊。非此二邊。¶
則非遮真俗二諦名一實諦也。故涅槃¶
云。一實諦則無二也。又云無二之性即是¶
實性。無二之性即是入不二法門。又一
<pb:KR6d0166_T_002-0729a>¶
實諦者。即是不生不生。不生不生不可說故。¶
是故淨名默然杜口。文殊稱歎意在於¶
此也。¶
四教義卷第二¶

